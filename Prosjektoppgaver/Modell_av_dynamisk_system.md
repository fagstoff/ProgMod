# Matematisk modell av et dynamisk system

**I denne prosjektoppgaven skal gruppa lage modeller, kjøre simuleringer og gjennomføre forsøk. Oppgaven dekker store deler av kompetansemålene i faget [Programmering og modellering X](https://github.com/fagstoff/ProgMod/blob/master/Læreplan/kompetansemål.md). For å løse oppgaven må gruppa ha god kjennskap til bruk av differensiallikninger og numerisk løsning av disse, og gruppa må beherske grunnleggende programmering.**

## Oppgave

Velg et dynamisk system, og finn passende matematiske modeller for systemet. Bruk differensiallikninger. Systemet kan for eksempel være et legeme i fritt fall, støt mellom legemer, en pendel, en eller flere vanntanker som tømmes. 

Prosjektgruppa står i utgangspunktet fritt til å velge systemet som skal studeres, men klarer med læreren før dere setter i gang arbeidet for fullt.

Systemet skal modelleres matematisk. Finn fram til passende modeller og gjør nødvendige avgrensninger og forenklinger. Modellen(e) skal implementeres i Python, sånn at det kan kjøres simuleringer. Lag også en animasjon med pygame som illustrerer hvordan systemet endrer seg som funksjon av tid.

Modellen(e) skal verifiseres med forsøk, og det må derfor planlegges og gjennomføres eksperimenter.

## Innlevering

Det skal lages og gjennomføres en presentasjon som dokumenterer hele prosjektet. Presentasjonen skal inneholde:

* kort introduksjon til matematiske modeller
* demonstrasjon av dataprogram for simulering og visualisering
* video av forsøket (eller forsøkene)
* vurdering av resultatene fra simuleringer og forsøk

## Vurderingskriterier

### Høy måloppnåelse

* Simuleringen gir en god tilnærming til hvordan det ferdige systemet oppfører seg
* Simuleringsprogrammet er strukturert og ryddig, med teknisk gode løsninger og god dokumentasjon
* Det kommer tydelig fram i rapporten hvilke forenklinger og antakelser som er gjort i modellen
* Det skal være mulig å reprodusere resultatene i en demonstrasjon
* Resultatene blir formidlet på en ryddig og god måte
* Elevene har referanser til kilder og viser god kildekritikk

### Middels måloppnåelse

* Simuleringen gir en god tilnærming til hvordan det ferdige systemet oppfører seg
* Simuleringsprogrammet er strukturert og ryddig, med god dokumentasjon
* Det kommer tydelig fram i rapporten hvilke forenklinger og antakelser som er gjort i modellen
* Det skal være mulig å reprodusere resultatene i en demonstrasjon
* Resultatene blir formidlet på en ryddig og god måte
* Elevene har referanser til kilder


### Lav måloppnåelse

* Simuleringen gir en tilnærming til hvordan det ferdige systemet oppfører seg
* Simuleringsprogrammet inneholder dokumentasjon
* Rapporten opplyser om noen forenklinger og antakelser som er gjort i modellen

## Kompetansemål

Prosjektet dekker følgende [kompetansemål fra læreplanen i faget](https://github.com/fagstoff/ProgMod/blob/master/Læreplan/kompetansemål.md):

### Grunnleggende programmering

* omgjøre problemstillinger til konkrete delproblemer, vurdere hvilke delproblemer som lar seg løse digitalt, og utforme løsninger for disse
* bruke grunnleggende programmering som variabler, datatyper, løkker, tester, plotting, tilfeldige tall, funksjoner og enkel brukerinteraksjon
* lage strukturerte og oversiktlige programmer med hensiktsmessige kommentarer

### Matematiske metoder

* lage programskisser og algoritmer med utgangspunkt i et matematisk problem
* bruke og utlede numeriske metoder for å derivere og integrere funksjoner
* bruke og utlede numeriske metoder til å løse differensiallikninger

### Modellering

* utforme matematiske modeller med utgangspunkt i praktiske problemstillinger og vurdere modellene
* gjøre rede for modellbegrepet og drøfte ulemper og fordeler ved noen modeller
* sammenligne resultater fra simuleringer med eksperimentelle data
* planlegge, utføre, drøfte og presentere et selvstendig arbeid knyttet til modellering


---
_Denne oppgaven er laget av [bitjungle](https://github.com/bitjungle). Oppgaven er lisensiert under en [Creative Commons Navngivelse-DelPåSammeVilkår 4.0 Internasjonal lisens.
](http://creativecommons.org/licenses/by-sa/4.0/)_
